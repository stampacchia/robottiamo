---
layout: blog
title: Cartella Stampa
menu: main
---
![Presentazione corso](/images/uploads/39834839_10212614019726068_6434540610673180672_o.jpg)

Al via il corso **Robottiamo**, organizzato dal _Liceo G. Stampacchia_ di Tricase in collaborazione con il _CINI_ (Consorzio Interuniversitario Nazionale di Informatica).
Il 20 Agosto 2018, inizia la prima lezione del corso “Robottiamo”, fortemente voluto dal Liceo G. Stampacchia di Tricase dopo il successo del corso _Laboratorio di Robotica_ dell'estate 2017.

Il corso sarà tenuto da Dott. Ing. Ludovico Russo, ex studente dell’Istituto che ha recentemente ottenuto un dottorato di Ricerca (con Lode) presso il Politecnico di Torino, e dal prof. Viviano Causo, docente molto attivo nell'insegnare nuove tecnologie in tutto il Salento.

Il corso, realizzato grazie ai fondi della presidenza del Consiglio dei Ministri – Dipartimento Pari Opportunità – sul bando “In estate si imparano le STEM, seconda Edizione”, di cui il Liceo Stampacchia è risultato vincitore, coinvolgerà 33 studenti (ragazzi e ragazze) di età compresa tra gli 11 e i 15 anni, che avranno la possibilità di avvicinarsi al mondo della robotica.

Il corso si articolerà in 40 ore, distribuite su 10 lezioni, che termineranno il 05 Settembre 2018. Durante il corso, i ragazzi impareranno le basi di tecnologie altamente innovative, come Progettazione e Stampa 3D, linguaggi di programmazione (C/C++ e Python) e schede di prototipazione rapida (Arduino e Raspberry Pi).

Il corso si svolgerà con metodologia laboratoriale, in modo cooperativo in aula, e l’intero processo di formazione sarà supportato da una piattaforma di formazione on-line. In questo modo sarà possibile sviluppare sperimentazioni didattiche, nonché fornire indicazioni di articoli di approfondimento e svolgimento di attività pratiche sull’uso di tecnologie che saranno illustrate nei momenti in presenza.
Per coinvolgere ancora di più gli studenti alla sperimentazione e all’autoapprendimento, il corso terminerà con una competizione, in cui gli studenti, organizzati in team, faranno gareggiare i robot da loro costruiti al fine di realizzare un disegno artistico in modo automatico. Il team il cui robot disegnerà il progetto più bello sarà decretato vincitore della competizione.

Tutto il materiale del corso verrà pubblicato in formato Open (con licenza Creative Common) sul sito [robottiamo.liceostampacchia.gov.it](https://robottiamo.liceostampacchia.gov.it/) e sui canali del Ministero.
